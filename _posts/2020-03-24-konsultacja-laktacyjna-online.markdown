---
layout: default
date: 2020-03-24
img: online.small.jpg
alt: Mama karmiąca przy komputerze
category: porady
description: Konsultacja laktacyjna online jest wartościowym wsparciem dla mamy i jej dziecka, gdy inne formy kontaktu są niedostępne. Korzystajcie z takiej pomocy, bo naprawdę ma sens i dużo można zrobić!
title: Konsultacja laktacyjna online
show_contact: true
---

Jest wartościowym wsparciem dla mamy i jej dziecka, gdy inne formy kontaktu są niedostępne. Korzystajcie z takiej pomocy, bo naprawdę ma sens i dużo można zrobić!

Jak wygląda takie spotkanie ze mną ?

Ustalamy termin, tak, jak Ci najbardziej pasuje i kiedy ja jestem dostępna. Łączymy się za pomocą komunikatora Zoom lub WhatsAppa. Kamerka jest bardzo przydatna – ułatwia nam kontakt wzrokowy i nawiązanie relacji. Na wiele pytań mogę odpowiedzieć podczas dłuższej rozmowy telefonicznej i w takiej formie również udzielam porad.

**Słucham, z czym do mnie przychodzisz**, z czym masz trudność i z czym sobie nie radzisz, jak się z tym czujesz i czego oczekujesz ode mnie podczas spotkania.

**Poznaję Waszą historię karmienia** – opowiesz mi, co się działo od porodu, jak wyglądało karmienie w szpitalu i podczas pierwszych dni w domu. Chętnie dowiem się też co dotychczas sprawiało Ci największą trudność, co było łatwe, a co było trudne. Możesz przygotować wcześniej notatki z konkretnymi danymi: waga urodzeniowa malucha, najniższa waga spadkowa, inne pomiary, które były robione po wyjściu ze szpitala, wraz z datami. Jeśli dziecko jest dokarmiane - co i w jakich ilościach dostaje (mleko odciągane, mieszanka mleczna).

Robię notatki, aby zapamiętać wszystkie istotne fakty i żeby nasze spotkanie było udokumentowane.

**Patrzę, jak się układasz do karmienia**. W trakcie konsultacji przekazuję praktyczne wskazówki, które mogą poprawić komfort Twój i dziecka oraz efektywność karmienia. Warto, aby podczas spotkania była druga osoba, najlepiej mąż/partner, który będzie trzymał kamerkę. Porozmawiamy wspólnie, w jaki sposób on może wesprzeć Cię w karmieniu piersią.

**Odpowiadam na Twoje pytania** (możesz je wcześniej zapisać) dotyczące:
- rytmu dziecka karmionego piersią,
- obaw związanych z ilością pokarmu,
- rozpoznawania, kiedy dziecko jest najedzone,
- rozumienia niepokojów i płaczu dziecka,
- przyrostów wagi,
- prawideł rozwoju dziecka,
- Twojego odżywiania i in.

Pytaj o wszystko, co Cię niepokoi, czego nie wiesz, albo co wymaga wyjaśnienia, ze względu na sprzeczne informacje jakie dostajesz od innych.

Moim celem jest, abyś na koniec konsultacji czuła się pewniej i wiedziała, co może pomóc Ci pokonać obecne trudności. **Omawiamy „plan działania”** na najbliższe dni. Spisane uwagi przesyłam mailem do 24 godzin po spotkaniu. Dołączam linki do wartościowych materiałów w sieci, które poszerzają wiedzę na temat omawianych zagadnień.

W ramach porady oferuję też doraźne, krótkie wsparcie smsowe czy online na najbliższe dni. Jeśli będzie potrzebna dłuższa rozmowa – umawiamy się na kolejne spotkanie.

Podczas konsultacji online nie zrobię wszystkiego: nie zbadam m.in. jamy ustnej dziecka i odruchu ssania, nie zbadam Twoich piersi, nie będę w stanie precyzyjnie ocenić uchwycenia piersi przez dziecko. Ale na odległość możesz podzielić się swoimi trudnościami i wątpliwościami, mogę Cię wysłuchać, możemy wspólnie zastanowić się nad przyczyną problemu, przećwiczyć nowe umiejętności i opracować „plan działania”, tak, abyś czuła się spokojniejsza i pewniejsza oraz wiedziała, co możesz zrobić. Abyś mogła jak najszybciej karmić dziecko w sposób, który sobie wymarzyłaś.

Malwina Okrzesik