---
layout: default
title: O mnie
show_contact: true
---

Mam 3 synów, mieszkam i pracuję w Bielsku-Białej. Z wykształcenia - magister psychologii. Jestem instruktorką w szkole rodzenia, trenerką komunikacji empatycznej, posiadam certyfikat konsultanta laktacyjnego IBCLC. 

Prowadzę prywatną szkołę rodzenia i poradnię laktacyjną. Pracowałam ponad 16 lat jako konsultantka laktacyjna  na Oddziale Położniczym oraz Oddziale Patologii Noworodka Szpitala Wojewódzkiego w Bielsku-Białej. Organizuję szkolenia, warsztaty dla rodziców oraz profesjonalistów w tematyce karmienia piersią. Wspieram indywidualnie osoby zawodowo zajmujące się opieką okołoporodową: położne, doradczynie laktacyjne, doule, pielęgniarki i lekarki/lekarzy. Prowadzę warsztaty rozwijające umiejętności komunikacji (oferta)

Od kilku lat zafascynowana jestem ideą Porozumienia Bez Przemocy (NVC - Nonviolence Communication), komunikacji opartej na empatii i _języku serca_. Ukończyłam _Studium NVC_ oraz _Studium Mediacji NVC_ w Krakowie i nadal kształcę się w tej dziedzinie na kursie _Coaching oparty na potrzebach_, prowadzonym przez Pernille Plantener z Danii . Wykorzystuję zdobywane umiejętności w codziennej pracy z rodzicami małych dzieci i interdyscyplinarnym podejściu do opieki w okresie ciąży i po porodzie. Wspieram personel medyczny w doskonaleniu umiejętności komunikacji, dbaniu o swoje zasoby oraz odnajdywaniu równowagi między dawaniem uwagi i empatii w życiu zawodowym a swoim życiem osobistym. 

Lubię pisać artykuły i materiały edukacyjne dla rodziców. Jestem współautorką poradnika dla mam karmiących [Piersią spoko](/#book) (wyd. Fides, 2005/2017), broszury edukacyjnej Polskiego Towarzystwa Konsultantów i Doradców Laktacyjnych (do pobrania [tutaj](http://laktacja.org.pl/wp-content/uploads/2020/04/Broszura_MlekoMamy_Naturalnie.pdf)). Wiele lat związana byłam z wydawnictwem Agora: czasopismem Dziecko, gdzie prowadziłam rubrykę Pogotowie laktacyjne oraz forum Karmienie piersią na portalu edziecko. Jestem wolontariuszką Fundacji Promocji Karmienia Piersią: można przeczytać moje artykuły i spotkać się ze mną w [Kąciku Eksperckim w Kwartalniku Laktacyjnym](http://kwartalnik-laktacyjny.pl/kwartalnik-laktacyjny-1-2020/), magazynie online, wydawanym przez Fundację.

Jestem założycielką Stowarzyszenia Dobrze Urodzeni i Polskiego Towarzystwa Konsultantów i Doradców Laktacyjnych. Należę do Europejskiego Towarzystwa Konsultantów Laktacyjnych ELACTA. Koordynuję w Polsce działania [IBLCE](https://iblce.org) (Międzynarodowej Rady Egzaminującej Konsultantów Laktacyjnych), która organizuje międzynarodowy egzamin dla profesjonalistów w dziedzinie karmienia piersią i laktacji. 

Współpracowałam m.in. z Fundacją Rodzić po Ludzku, Wydziałem Zdrowia Powiatu Bielskiego, Stowarzyszeniem DOULA w Polsce, akcją MLEKOTEKA, Fundacją Promocji Karmienia Piersią. W latach 2017-2019 roku byłam trenerką centralną w projekcie _e-Mocni_ Fundacji Rozwoju Społeczeństwa Informacyjnego na rzecz edukacji osób wykluczonych cyfrowo.
